Mignonne, allons voir si la rose     
Qui ce matin avoit desclose     
Sa robe de pourpre au Soleil,      
A point perdu ceste vesprée     
Les plis de sa robe pourprée,     
Et son teint au vostre pareil.     

Las ! voyez comme en peu d’espace,          
Mignonne, elle a dessus la place      
Las ! las ses beautez laissé cheoir !     
Ô vrayment marastre Nature,      
Puis qu’une telle fleur ne dure     
Que du matin jusques au soir !     

Donc, si vous me croyez, mignonne,     
Tandis que vostre âge fleuronne    
En sa plus verte nouveauté,     
Cueillez, cueillez vostre jeunesse :     
Comme à ceste fleur la vieillesse     
Fera ternir vostre beauté.
